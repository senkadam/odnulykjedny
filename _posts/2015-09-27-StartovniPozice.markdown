---
layout: post
titleblog:  "odnulykjedny"
title:  "Nomáde"
date:   2015-09-27 21:56:00"
author: Ejdý
categories: odnulykjedny
tags:	startup bedny nonstop kalby krach
cover:  "/assets/back.jpg"
---

Než začnu v nepravidelných intervalech popisovat svojí cestu k prvnímu vydělanému milionu, než začnu popisovat cestu k životu, ve kterém Vám nevelí žádný neschopný manager, vedoucí, učitel či mistr , ale ve kterém si velíte sami (případně velíte dalším lidem), měl bych v první kapitole nastínit svojí momentální situaci.


Když chodíte do práce a sere Vás to, často to zkousnete a chodíte tam dál. Když chodíte do práce a sere Vás to, nemáte ovšem manželku ani děti, nemáte hypotéku,v práci Vám nabídnou 4 měsíce odstupného a pracák Vám nabídne podporu, navíc máte před sebou vidinu volného léta, museli byste být debil, abyste neodevzdali pracovní notebook a mobil a nešli do háje. A přesně tak to bylo u mě a proto jsem šel. Navíc jsem již nějakou dobu probíral sem tam u piva se svým kamarádem Mírou (mimochode jeden z budoucích nejvýznamnějších hrdinů tohoto blogu) možnost že bychom spíchli nějaký vlastní projekt. Jenže každá situace vypadá jinak nad půllitrem piva a ve chvíli , kdy k ní opravdu dojde. A najednou to tu bylo. Dva softwaroví inženýři, bez velkých znalostí a zkušeností s velkým odhodláním uspořádat si lépe pracovní (a snad i osobní) život, ale bez plánu jak to udělat.


Naštěstí času je vždycky dost, proto jsme nejdřív odjeli vypít si hlavu na vodu na řeku Bóbr do Polska. Já jsem pak ještě 5 týdnů v Thajsku a Malajsii pokračoval v cestovatelsko-alkoholo-drogové seberekonstrukci, jež mi sice pomohla zapomenout na věci, které mám za sebou i před sebou, ovšem nepomohla mi je vyřešit. Čili, problémy jsme odsunuli na začátek září (přeci jen, dvě desítky let školní docházky způsobili, že se aktivuji v září, takže začínat jakýkoliv dlouhodobější projekt v jiném měsíci v roce nemá moc cenu), ale i září nakonec přišlo a my stojíme před úkolem vyprodukovat nějaký produkt, či začít poskytovat služby, které nám vydělají na nájem, jídlo, alkohol případně další, méně podstatné věci.

Tušíme so chceme dělat - platformu pomáhající kreativním lidem propagovat jejich výrobky a udržovat lepší vztah se zákazníky. Jak přesně to bude vypadat, jak na tom vyděláme, kolik času potřebujeme, nic z toho nevíme. Ale co už, jdeme do toho. Po třech týdnech toho nemáme o moc více. Pár tabulek, pár RESTových servis a Androidí aplikaci, která se umí přihlásit přes Facebook. Pokud netušíte o čem mluvím, shrnu to do tří slov. MÁME VLASTNĚ PRD. Na druhou stranu, člověk nemůže jen sedět a tvořit, ale pokud chce uspět, musí jít ven, poslouchat, chodit na přednášky, navazovat kontakty a ptát se. A proto jsem v tomto směru nezahálel. Povedlo se mi potkat s člověkem, který pracuje v jednom, prý úspěšném startupu. Bohužel schůzka se uskutečnila nad ránem v jednom z Roudnických maloměstských zaplivaných nonstopů s trojkou na žíle, takže ani s jistoutou nevím, jak se jmenoval ten americký startupový inkubátor, kterým si prošel. Na druhou stranu pořád lepší než řešit s trojkou na žíle třeba holky nebo život a vůbec, což přece jen je častější téma raních alkoholových filosofování. Navíc jsem v té opilosti vyhrál na bednách sto korun, čili se mé enterproneurské úsilí proměnilo v první vydělané peníze. Dále jsem se zúčastnil pražské FuckUp night, což je v podstatě akce, která vás ujistí v tom, že posírat věci je snad ještě důležitější než je dělat dobře. Jsem v klidu!


Možná se zdá, že zatím nejsme úspěšní ani v podnikání jako takovém, ani v úsilí proměňovat svoje touhy do pracovního nasazení. Jenže podařil se nám ten nejdůležitější krok, začli jsme! Navíc musím podotknout, že já jsem ještě nedávno nebyl jen na nule pracovní, ale i na nule osobní, a na začátku září jsem neměl v bytě teplou vodu, peřiny a můj jídelníček se po celý týden skládal jen z chleba s máslem. To všechno už jsem vyřešil, takže jestli tempo pozitivních změn zůstane nadále takto velké, tak do vánoc máme svůj první milión na účtu.  
